---
layout: post
title: "pagoPA: raggiunti 97 mln di transazioni sui pagamenti alla PA. Accelera la digitalizzazione dei territori: già 585 Comuni hanno aderito all'Avviso pubblico per diffondere l'accesso ai servizi pubblici digitali"
lang: it
excerpt_separator: <!--more-->
tags:
child_of_ref: comunicati-stampa
---


<!--more-->

- _Chiusura d'anno in linea con le aspettative per la piattaforma dei pagamenti verso la Pubblica Amministrazione, **prossima alla soglia di 100 milioni di transazioni** per un valore di circa **18 miliardi di euro.**_

- _Ad oggi, **aderisce l'82,3% degli Enti** e **il 56,3% dei Comuni ha già almeno un servizio di incasso attivo** sulla piattaforma_

- _Si aprono nuove opportunità per i Comuni: fino al **15 gennaio 2021**, possono accedere alle risorse del Fondo per l'Innovazione Tecnologica e la Digitalizzazione_

- _**Sono 585 le domande pervenute a una settimana** dalla pubblicazione dell'Avviso per richiedere contributi, a conferma dell'impegno dei territori in vista della tappa del 28 febbraio 2021._

*Roma, martedì 22 dicembre 2020* - A una sola settimana dal lancio, sono
già **585 le adesioni da parte dei Comuni all'[Avviso pubblico](https://www.pagopa.gov.it/it/pagopa-spa/fondoinnovazione/)** per ottenere le risorse stanziate con il *Fondo per l'Innovazione tecnologica e la digitalizzazione* gestito dalla Ministra Paola Pisano. 

L'Avviso è promosso da PagoPA S.p.A. in convenzione con il Dipartimento per la Trasformazione digitale e l'Agenzia per l'Italia digitale (AgID). **Fino al 15 gennaio 2021**, possono presentare domanda tutti i Comuni italiani che, come previsto dal [Decreto "Semplificazione e innovazione digitale"](https://www.gazzettaufficiale.it/eli/id/2020/09/14/20A04921/sg), entro il 28 febbraio 2021 sono tenuti a effettuare o completare la migrazione alla piattaforma dei pagamenti **pagoPA**, l'adesione ai sistemi pubblici d'identità digitale e l'integrazione all'**app IO**.

**I primi dati sull'adesione all'Avviso Pubblico, confermano una nuova attenzione per il digitale da parte delle Amministrazioni,** non solo in
vista della prossima scadenza normativa. *"I numeri che arrivano dai territori mostrano che la transizione al digitale è già in atto. L'attività di PagoPA negli ultimi dodici mesi e le azioni intraprese a fianco degli enti locali stanno producendo risultati tangibili",* commenta **Giuseppe Virgone, CEO di PagoPA S.p.A**. _"Solo nell'arco del 2020, la **piattaforma dei pagamenti pagoPA** ha raggiunto un totale di 96.983.492 transazioni, per un controvalore economico di 17.798.272.585 euro e un tasso di crescita annuo del 93%. Un [raddoppio sul 2019](https://www.pagopa.gov.it/it/pagopa/dashboard/) porta a sfiorare la soglia dei 100 milioni di transazioni, in linea con le nostre attese"_.

Oggi, **nove Comuni su dieci - cioè 7.178 su un totale di 7.904 - hanno formalmente aderito** a pagoPA e, di questi, il 56,3% (4.038 Comuni) ha
già almeno un servizio di incasso attivo sulla piattaforma; nell'ultimo anno, le adesioni da parte dei Comuni sono state 538, contro le 382 del 2019. Guardando al totale degli Enti creditori che rientrano nel perimetro di pagoPA, sono **19.617 le Amministrazioni aderenti** (erano
18.145 nel 2019) per una copertura pari a circa l'**82%** del totale.

_"Bisogna ringraziare l'impegno di migliaia di Sindaci e Amministratori locali, sempre più consapevoli dell\'importanza strategica di innovare per offrire ai cittadini servizi pubblici digitali che semplificano la vita quotidiana e rendono più efficiente l'azione amministrativa. I risultati ottenuti quest'anno sono quindi il frutto della piena collaborazione tra tutti gli attori coinvolti, dalle istituzioni ai soggetti privati e partner tecnologici presenti sul territorio"_, aggiunge Virgone.

Un'opportunità ormai evidente agli stessi cittadini, come dimostrano i **9 milioni di download** dell'app IO, a meno di otto mesi dall'arrivo
sugli store online.

\* \* \*

**PagoPA S.p.A**., nata per effetto del [Decreto Legge "Semplificazioni" n. 135 del 14 dicembre del 2018](https://www.gazzettaufficiale.it/eli/id/2018/12/14/18G00163/sg), è la società interamente partecipata dallo Stato, attraverso il Ministero dell'Economia e delle Finanze (MEF) e sottoposta alla
vigilanza del Presidente del Consiglio, per tramite del Ministro per l'Innovazione tecnologica e la Digitalizzazione. PagoPA S.p.A ha come
obiettivo la diffusione di servizi pubblici digitali sempre più facili da usare e vicini ai bisogni dei cittadini, che oggi persegue attraverso
lo sviluppo e la gestione di progetti e soluzioni digitali innovativi come la piattaforma dei pagamenti elettronici [pagoPA](https://www.pagopa.gov.it/) e [IO, l'app dei servizi pubblici](https://io.italia.it/).
