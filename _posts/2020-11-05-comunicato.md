---
layout: post
title: "PagoPA S.p.A: bene segnalazione AGCM, per un più ampio utilizzo dei pagamenti elettronici eliminare le incertezze"
title_og: "PagoPA S.p.A. su segnalazione AGCM"
lang: it
excerpt_separator: <!--more-->
tags: 
child_of_ref: comunicati-stampa
---

La Società PagoPA S.p.A. accoglie con favore [la segnalazione dell’Autorità Garante della Concorrenza e del Mercato](https://www.agcm.it/media/dettaglio?id=3ecacfce-1a6b-4a38-9b36-9b959751f6b6) sulla disciplina delle modalità di pagamento alle Amministrazioni Pubbliche. 
<!--more-->

La nota chiarisce un aspetto rilevante riguardo l’adesione obbligatoria alla [piattaforma pagoPA](https://www.pagopa.gov.it/) da parte degli Enti pubblici: le Amministrazioni, infatti, devono poter consentire ai cittadini di continuare a utilizzare anche i metodi di pagamento non ancora integrati su pagoPA. Tra questi, la domiciliazione bancaria (SDD), il modello F24 ed eventuali altri servizi di pagamento  compresi i versamenti in contanti presso gli uffici appositi. Si tratta di un aspetto che, per altro, è già precisato nelle [Linee guida per l’effettuazione dei pagamenti elettronici a favore delle pubbliche amministrazioni e dei gestori di pubblici](https://www.gazzettaufficiale.it/eli/id/2018/07/03/18A04494/sg) emanate dall’Agenzia per l’Italia Digitale (**AgID**), nonché nelle domande frequenti (**FAQ**)* relative a pagoPA sia in [ambito normativo](https://docs.italia.it/italia/pagopa/pagopa-docs-faq/it/stabile/_docs/FAQ_sezioneB.html) sia nell’ambito di [adesione degli Enti Creditori](https://docs.italia.it/italia/pagopa/pagopa-docs-faq/it/stabile/_docs/FAQ_sezioneC.html).
	 
**Eliminare questo tipo di incertezze è il modo migliore per favorire un utilizzo più ampio ed efficace degli strumenti di pagamento elettronici da parte dei cittadini anche nei servizi pubblici. Attenersi alle "Linee guida" è anche utile per accompagnare la graduale trasformazione digitale della Pubblica Amministrazione, alla base della _mission_ di PagoPA S.p.A.**

&#42; Per completezza di informazioni, si riporta di seguito il testo delle FAQ sull'argomento [consultabili dal sito di pagoPA](https://docs.italia.it/italia/pagopa/pagopa-docs-faq/it/stabile/index.html):

**[Ambito Normativo](https://docs.italia.it/italia/pagopa/pagopa-docs-faq/it/stabile/_docs/FAQ_sezioneB.html)**

FAQ B5: Quali sono le scadenze previste?

La piattaforma tecnologica del Nodo dei Pagamenti-SPC è attiva e funzionante dal 2012 mentre l’obbligo dei soggetti sottoposti all’applicazione del CAD di consentire agli utenti (cittadini, imprese e professionisti) di eseguire con mezzi elettronici il pagamento di quanto a qualsiasi titolo dovuto alla Pubblica Amministrazione è in vigore dal 1° giugno 2013. Inoltre, si segnala che l’articolo 65, comma 2, del Decreto legislativo 13 dicembre 2017, n. 217 stabilisce «_L’obbligo per i prestatori di servizi di pagamento abilitati di utilizzare esclusivamente la piattaforma di cui all’articolo 5, comma 2, del decreto legislativo n. 82 del 2005 per i pagamenti verso le pubbliche amministrazioni decorre dal 28 febbraio 2021_». Pertanto, a decorrere da tale data, i prestatori abilitati a offrire servizi di pagamento ai sensi della PSD2 non potranno in alcun modo eseguire servizi di pagamento che non transitino per il Nodo dei Pagamenti-SPC e che abbiano come beneficiario un soggetto pubblico obbligato all’adesione allo stesso sistema, **ad eccezione dei soli servizi indicati al paragrafo 5 delle Linee Guida, e segnatamente**:
- **la Delega unica F24» (c.d. modello F24) e il Sepa Direct Debit (SDD), sino alla loro integrazione con il Sistema pagoPA**;
- **eventuali altri servizi di pagamento non ancora integrati con il Sistema pagoPA e che non risultino sostituibili con quelli erogati tramite pagoPA** poiché una specifica previsione di legge ne impone la messa a disposizione dell’utenza per l’esecuzione del pagamento;
- **i pagamenti eseguiti per cassa**, presso il soggetto che per tale ente svolge il servizio di tesoreria o di cassa.

**[Adesione degli Enti Creditori](https://docs.italia.it/italia/pagopa/pagopa-docs-faq/it/stabile/_docs/FAQ_sezioneC.html?highlight=sdd)**

**FAQ C6: Un Ente Creditore può utilizzare anche altre modalità di pagamento elettronico, oltre ai servizi di pagamento offerti da pagoPA?**

Il sistema pagoPA rappresenta il sistema nazionale dei pagamenti elettronici in favore delle Pubbliche Amministrazioni e di altri soggetti che erogano servizi pubblici tenuti per legge all’adesione. Come previsto al paragrafo 5 delle Linee Guida, gli Enti Creditori obbligati ad aderire a pagoPA possono affiancare al sistema esclusivamente i seguenti metodi di pagamento:


1. «Delega unica F24» (c.d. modello F24) fino alla sua integrazione con il Sistema pagoPA;
2. Sepa Direct Debit (SDD) fino alla sua integrazione con il Sistema pagoPA;
3. eventuali altri servizi di pagamento non ancora integrati con il Sistema pagoPA e che non risultino sostituibili con quelli erogati tramite pagoPA poiché una specifica previsione di legge ne impone la messa a disposizione dell’utenza per l’esecuzione del pagamento;
4. per cassa, presso il soggetto che per tale ente svolge il servizio di tesoreria o di cassa.

Inoltre si segnala che l’articolo 65, comma 2, del Decreto legislativo 13 dicembre 2017, n. 217 stabilisce «L’obbligo per i prestatori di servizi di pagamento abilitati di utilizzare esclusivamente la piattaforma di cui all’articolo 5, comma 2, del decreto legislativo n. 82 del 2005 per i pagamenti verso le pubbliche amministrazioni decorre dal 28 febbraio 2021». Pertanto, a decorrere da tale data, i prestatori abilitati a offrire servizi di pagamento ai sensi della PSD2 non potranno in alcun modo eseguire servizi di pagamento che non transitino per il Nodo dei Pagamenti-SPC e che abbiano come beneficiario un soggetto pubblico obbligato all’adesione allo stesso sistema, ad eccezione dei soli servizi di cui alle lettere a), b), c) e d) appena indicati.

Infine, si evidenzia che, ai sensi dell’articolo 2, punto 39, del Decreto legislativo 15 dicembre 2017, n. 218 per il recepimento in Italia della PSD2, è stabilito che «Gli articoli 36, 37 e 38 del decreto legislativo 27 gennaio 2010, n. 11 sono abrogati dalla data di entrata in vigore del presente decreto, ad eccezione del comma 6 dell’articolo 37 che è abrogato a decorrere dal 1° gennaio 2019». Pertanto, dovendo le Pubbliche Amministrazioni applicare quanto stabilito in materia di pagamenti dalla PSD2 a partire dal 1° gennaio 2019, appare opportuno rappresentare che, per la sola componente degli incassi, l’adesione al Sistema pagoPA garantisce, altresì, il pieno rispetto della direttiva europea, come recepita a livello nazionale.


